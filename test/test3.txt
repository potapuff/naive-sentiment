Відповідний проект постанови підготувало Міністерство фінансів.

Міністерство фінансів пропонує монетизувати субсидії на квартплату. Тобто громадяни отримуватимуть коштами часткову допомогу від держави на оплату комунальних послуг, а вже цими грошима платитимуть надавачам послуг.
"Мінфін завершив процес підготовки системних змін до постанови КМУ від 04.03.2002 №256, якими пропонується розрахунки за квартирну плату (утримання будинків і споруд та прибудинкових територій), управління багатоквартирним будинком, вивезення побутового сміття та рідких нечистот здійснювати безпосередньо на рахунки споживачів, які самостійно зможуть розраховуватися за комунальні послуги", - пояснили у Мінфіні.
Нагадаємо, від 1 січня 2018 року в Україні запустили перший етап монетизації субсидій. Часткові компенсації за послуги держава перераховує напряму на рахунки надавачів цих послуг (ЖЕК, ОСББ, ЖБК). Щоправда, виникла суттєва затримка. До обіцяного 24 числа гроші так і не надійшли. Мінфін зазначає, що перерахували поки що лише 50% сум.
"Від 1 січня, в зв'язку зі зміною нормативної бази, в розрахунках за такою схемою виникли істотні проблеми. Відповідно до нового механізму монетизації субсидій, станом на 7 лютого 2018 року Казначейством перераховано субвенцію на погашення кредиторської заборгованості, що утворилася на 1 січня 2018 року, згідно з заповненими реєстрами та дорученнями Мінфіну на суму 9 млрд 43,1 млн грн. У тому числі на рахунки об’єднань співвласників багатоквартирних будинків / житлово-будівельні кооперативи (ОСББ/ЖБК) в банках перераховано 325,6 млн грн. 50% коштів ОСББ/ЖБК вже отримали на свої рахунки в банках. Решта ОСББ/ЖБК для отримання коштів мають активізувати свою роботу з територіальними управліннями соціального захисту населення", - зазначили в Міністерстві фінансів.